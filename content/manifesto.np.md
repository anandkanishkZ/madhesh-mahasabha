# मधेश महासभाको प्रस्तावना

नेपालको आधाभन्दा बढी जनसंख्या भएको तराई–मधेश विभिन्न कारणले र विभिन्न आधारमा विभाजित छ। पार्टी, राजनीतिक विचारधारा, प्रदेश, जिल्ला, पूर्वैया–पश्चिमैया, जात–गोत्र, धनी–गरिब, किसान, व्यापारी, पढेलेखेको–अनपढ लगायत विभिन्न समूहमा हामी विभाजित छौं।

हामी मधेशीहरू जनसंख्या वा मत संख्याको आधारमा शक्तिशाली भए पनि विभिन्न समूहमा विभाजित भएर कमजोर छौं। जसकारण हामी बहुसंख्यकमाथि अन्य समूहले शासन गर्दै आएका छन्। हामी मधेशीले आफ्नो शक्ति पहिचान गर्न सकेनौं वा हाम्रो आवश्यकताका लागि एकजुट हुन सकेनौं भने हाम्रो आउने कयौं पुस्ता—छोराछोरी, नातिनातिना—यस देशमा दोस्रो दर्जाको नागरिकको रूपमा रहिरहने छन्।

हामीले भोगी रहेका विभेद, अन्याय–अत्याचार र गरिबीको सिकार हाम्रा बालबच्चा भइरहनेछन्। हामी मधेशीले सिंगो नेपाललाई पालेका छौं। सिंगो नेपालको राजनीतिक व्यवस्था परिवर्तन गरेका छौं। प्रजातान्त्रिक आन्दोलन होस् वा स्व. रामराजाप्रसाद सिंहको गणतान्त्रिक आन्दोलन वा स्व. रघुनाथ ठाकुर र गजेन्द्रनारायण सिंहको संघीयता र समावेशिताको आन्दोलन—सधैं हामी मधेशी र मधेशले नेतृत्व गरेका छौं।

तर हामी देशका शासक होइन, शोसित रहँदै आएका छौं। शिक्षामा, टेक्नोलोजीमा, ज्ञानमा, विवेकमा वा जनशक्तिमा वा जनसंख्यामा कमजोर कहिल्यै पनि थिएनौं र छैनौं। तर पनि हामी शासन सत्ता, बन्दुक र कर्मचारीतन्त्रमा कमजोर छौं।

## ऐतिहासिक संघर्ष

हाम्रा बाजे–पुर्खाले विभेद झेल्नुभयो। नेपाली बन्न वा नागरिकता पाउन, मतदाता बन्न लामो संघर्ष गर्नुभयो। हजुरबुबाको धोती खोलियो, बेइज्जतीपूर्ण जीवन बिताउनुपर्यो। हाम्रा बुबा–पूर्खाले पनि दोस्रो दर्जाको नागरिकझैँ रहनुपर्यो।

हामी बारम्बार आन्दोलन, विद्रोह र संघर्ष गर्यौं तर पनि बराबरीको हिस्सेदारीबाला नेपाली वा शासक हुन सकेनौं। हामी पनि यसरी विभाजित भएर, थाकेर वा हरुवाको मानसिकतामा यथास्थितिवादी रह्यौं भने हाम्रा छोराछोरी–नातिपोताले पनि झन् यसभन्दा बढी विभेद झेल्नुपर्नेछ।

सरकारबाट, प्रहरी–प्रशासनबाट, कर्मचारीतन्त्रबाट, अर्थतन्त्रबाट, मान–सम्मानबाट हाम्रा सन्तति वञ्चित र अपहेलित रहिरहनेछन्। आखिर, कहिलेसम्म?

## वर्तमान चुनौतीहरू

हामी मधेशीले बारम्बार संघर्ष गर्यौं, आन्दोलन गर्यौं, शहीद भयौं, घाइते भयौं तर हामीले चाहेको समानता र समृद्धि पाउन सकेका छैनौं। रोजगारी पाउन नसकेर, घरको चुल्हो बाल्न नसकेर दैनिक हजारौं हामी युवा घर–परिवार छोडेर विदेश जान बाध्य छौं।

आज हामी युवा विदेश जाँदैछौं। भोली हाम्रा छोराछोरी विदेशिनुपर्नेछ। पर्सि नातिपोताले हाम्रो यो माटो छोडेर जानुपर्ने हुन्छ। आफ्नो जन्मभूमि, आफ्नो माटो र आफ्नो परिवार छोडेर हामी कहिलेसम्म विदेशमा बस्ने?

मानौं भोली अरबको तेल सकियो, अन्य देशमा रोजगारी सकियो, त्यसपछि कहाँ जाने? हाम्रो घरको चुल्हो कहाँबाट बल्ने?

## मधेशी राजनीतिको सबक

काठमाडौंका शासकले हामीलाई ठगे। त्यही भएर हामी मधेशकै शासक बनाउन मधेशी पार्टी पनि बनायौं, मधेशी नेता पनि बनायौं। हामी मधेशीले इमान्दारिताका साथ मधेश राजनीतिलाई स्थापित गर्यौं। मधेशी पार्टीलाई भोट दियौं तर ती पार्टी एक व्यक्तिमा केन्द्रित भए। व्यक्तिगत स्वार्थमा, समूहमा फस्यो।

कारण हो—मधेशबाट भोट पाउने दलहरूलाई नियन्त्रण गर्ने कुनै शक्ति भएन। नेताहरूलाई कुनै शक्तिको डर वा भय भएन। तुलसीदासका अनुसार, **"भय बिनु होय न प्रीत, जहॅा भय तहॅा ना प्रीत"**—त्यस्तै भयो मधेशी पार्टीहरूलाई, मधेशी नेताहरूलाई।

मधेशी जनताले त नेताहरुलाई प्रेम गरे तर उनीहरूलाई हाम्रो भय भएन। त्यसकारण उनीहरू मधेशीप्रति जिम्मेवार हुनुभन्दा व्यक्ति, पद, पैसा र परिवारप्रति जिम्मेवार भए। मधेश र मधेशीप्रति जिम्मेवार भएनन्।

## मधेश महासभाको आवश्यकता

त्यसकारण, मधेशबाट भोट लिने पार्टीहरूलाई, नेताहरूलाई नियन्त्रण गर्न, मधेशको प्रेम र भय देखाउन र मधेशप्रति जिम्मेवार बनाउन सबै मधेशीको एउटा साझा संस्था वा समूह बनाउन अति आवश्यक छ।

जसले राज्यमा हिस्सेदारी खोज्ने, मधेशीलाई शासक बनाउन, बराबरीको नेपाली नागरिक बनाउन काम गर्ने साझा संस्था जरुरी छ। जसबाट काठमाडौंका शासक, मधेशी शासक पनि नियन्त्रणमा रहून्। मधेश र मधेशीबाट भयभीत रहून्।

त्यसकारण मधेश र मधेशीका लागि **मधेश महासभा** गठन हुनु जरुरी र आवश्यक छ। जसले मधेशका मुख्य माग, एजेण्डा, आवश्यकता र एकताको लागि काम गर्नेछ।

## एकताको दर्शन

सबै राजनीतिक दल रहून्, विभिन्न समूह रहून् तर उद्देश्य एक, लक्ष्य एक मात्र होस्। मधेश मुक्तिका लागि मार्ग फरक–फरक हुन सक्छ तर उद्देश्य एक बन्नेछ।

जस्तै तपाईँलाई पशुपतिनाथ मन्दिरको दर्शन गर्न जानुछ भने—कोही बसमा जानु हुन्छ होला, कोही कारमा, कोही प्लेनमा, कोही मोटरसाइकलमा वा कोही पैदल जानु हुन्छ होला। तर सबैको उद्देश्य पशुपतिनाथ दर्शन नै हो।

त्यसैगरी विभिन्न पार्टी वा संस्थाले आफ्नो तरिकाले मधेश मुक्तिका लागि फरक–फरक बाटो रोज्लान तर मधेश महासभाले उनीहरूलाई मधेश मुक्ति—अर्थात् मधेशका माग–मुद्दा पूरा गराउन सहयोग, सहजीकरण, प्रेम र भय दिलाउनेछ।

## संगठनात्मक दृष्टिकोण

जसरी नेपालमा आदिवासी–जनजाति जनताका लागि आदिवासी जनजाति महासंघ छ, थारूहरूका लागि थारू कल्याणकारिणी सभा काम गरिरहेको छ, हो—त्यसरी नै सशक्त र सबल रूपमा मधेश महासभाले काम गर्नेछ।

त्यसकारण, नेपालमा बसोबास गर्ने मधेशी र नेपाल बाहिर रहेका मधेशीहरूको संयुक्त संगठनको रूपमा मधेश महासभालाई स्थापना र संचालनको परिकल्पना र प्रस्ताव गर्दछु।

यसका माग, मुद्दा, उद्देश्य, लक्ष्य, संरचना, संगठन आदि बारे छलफल गर्दै अगाडि बढाइनेछ।

## सहभागिताको निमन्त्रणा

तपाईँलाई मधेश महासभा निर्माण गर्नु उपयुक्त लाग्छ भने मधेश महासभाको वेबसाइट madheshmahasabha.com, र mahasabhamadhesh@gmail.com, फेसबुक, युट्युब, आदि माध्यमबाट जानकारी पाउन र आफ्नो सुझाव दिन सक्नुहुन्छ।

**जय मधेश, जय देश।**

**धन्यवाद।**

---

**लेखक**: बीपी साह